 


《秋瑾诗词集》
作者:秋瑾


 
 
 


　　风雨亭位于浙江省绍兴市府山西南峰，柱上刻孙中山挽秋瑾联：“江户矢丹忱，感君首赞同盟会；轩亭洒碧血，愧我今招侠女魂。”



秋瑾小像

 

词部分

 

满江红

小住京华，早又是，中秋佳节。为篱下、黄花开遍，秋容如拭。四面歌残终破楚，八年风味独思浙。苦将侬，强派作蛾眉，殊未屑！    　　身不得，男儿列；心却比，男儿烈！算平生肝胆，因人常热，俗夫胸襟谁识我？英雄末路当磨折。莽红尘，何处觅知音，青衫湿！

 

翠楼怨

题王泽环亡姬吴氏遗像，因庚子兵乱，此像失之。后其友朱望清见于市上，赎回归之。

寂寞庭寮，喜飞来画轴，破我无聊。试展朝云遗态，费维摩几许清宵？紫玉烟沉，惊鸿影在，历劫红羊迹未消。赖有故人高谊，赎得生绡。   　　环佩声遥，纵归来月下，魂已难招。故剑珠还无恙，黄衫客风韵偏豪。自叙乌阑，遍征红豆，替传哀怨谱《离骚》。但恐玉萧难再，愁煞韦皋。

 

临江仙·题李艺垣《慕莱堂集》

忆昔椿萱同茂日，登堂喜舞莱衣。而今风木动哀思，音容悲已邈，犹记抱儿时。　　　　南望白云亲舍在，故乡回首依依。慕莱堂上征歌辞，弟昆分两地，愁读《蓼莪》诗。

 

子夜歌·寒食

花朝过了逢寒食，恼人最是春时节。窗外草如烟，幽闺懒卷帘。　　　　绛桃临水照，翠竹迎风笑。莺燕不知愁，双飞傍小楼。

 

清平乐·花朝，是日风雨大作

花朝序届，风雨多勾碍。莺儿窗外啼无奈，误了踏青挑菜。　　　　遮莫今岁春迟，风雨相阻良宜。且待桃花放候，清明时节堪期。

 

临江仙·中元

秋风容易中元节，霜砧捣碎乡心。螿声凄楚不堪闻，空阶梧叶落，销尽去年魂！　　　　何事眉峰频锁翠？愁浓鹊尾慵熏。阑干遍倚悄无人，多情惟有影，和月伴黄昏。

 

罗敷媚·春

寒梅报道春风至：莺啼翠帘，蝶飞锦檐，杨柳依依绿似烟。　　　　桃花还同人面好：花映前川，人倚秋千，一曲清歌醉绮筵。

 

减字木兰花·夏

又送春去，子规啼彻庭前树。夏昼初长，纨扇轻携纳晚凉。　　　　含桃落尽，莺语心惊蝶褪粉。浴罢兰泉，斜插茉花映翠钿。

 

玉交枝

金针度，晚妆初罢陈瓜果。陈瓜果，无限心事，背人偷诉。　　　　夜深小凭栏干语，阶前促织声凄楚。声凄楚，笑倩同俦，不如归去。

 

更漏子·冬

起严霜，悲画阁，寒气冷侵重幕。炉火艳，酒杯干，金貂笑倚栏。　　　　云漠漠，风瑟瑟，飘尽玉阶琼屑。疏蕊放，暗香来，窗前开早梅。

 

浪淘沙·秋夜

窗外落梧声，无限凄清，蛩鸣啾唧夜黄昏。秋气感人眠不得，细数鼍更。　　　　斜月上帘纹，竹影纵横，一分愁作十分痕！几阵吹来风乍冷，寒透罗衾。

 

相见欢

因书抛却金针，笑相评。忘了窗前，红日已西沉。　　　　春衫薄掩帘幕，晚妆新。踏青明日，女伴约邻人。

 

菩萨蛮·寄女伴

(一)

堪怜一片帘前月，不照欢娱照离别。云树思悠悠，无情湘水流。　　　　一山相隔远，欲见何由见？含笑费商量，愁和更漏长。　　　　

（二）

寒风料峭侵窗户，垂帘懒向回廊步。月色入高楼，相思两处愁。　　　　聊得心上事，托付浣花纸。若遇早梅开，一枝应寄来。

 

唐多令·秋雨

肠断雨声秋，烟波湘水流，闷无言独上妆楼。忆到今宵人已去，谁伴我？数更筹。　　　　寒重冷衾裯，风狂乱幕钩，挑灯重起倚熏篝。窗内漏声窗外雨，频点滴，助人愁。

 

踏莎行

将锦遮花，拦烟护柳，苍苔小步低徊久。自怜往事惜流年，已忘夜月上窗牖。　　　　杏脸褪红，桃腮中酒，多情月姊蛾眉绉。拍栏杆欲问东风：明年池馆能来否？

 

金缕曲·送季芝女兄赴粤

凄唱《阳关》叠。最伤心渭城风雨，灞陵柳色。正喜闺中酬韵事，同凭栏干伫月。更订了同心兰牒。笑倩踏青携手处，步苍苔赌印双弓迹。几时料，匆匆别？　　　　罗襟泪渍凝红血。算者番愁情恨绪，重重堆积。月满西楼谁伴我？只有箫声怨咽。蛩梦里山河犹隔。事到无聊频转念，悔当初何苦与君识。万种情，一枝笔。

 

七娘子

褪红帘外东风晚，杨柳飞棉春意满。草肥花瘦，莺愁蝶怨，空阶似觉闻长叹。　　　　芭蕉经雨心犹卷，杜鹃声急沉香断。好景罕逢，良时苦短，韶光去矣难留恋。

 

满江红·鹃

鶗鴂声哀，恨此际芳菲都歇。更何堪剩绿含愁，残红如泣。香屑已无波弋贡，花魂欲作经年别。想夜深寂寞小庭幽，更哽咽。　　　　旧台馆，余苔碧。步曲径，伤陈迹。只迷离哀草，乱虫凄切。老我韶华春不管，妒人风雨愁将绝。问青天、缺月可常圆？空啼血。

 

齐天乐·雪

朔风萧瑟侵帘户，谁唤玉龙起舞？万里云凝，千山雾合，做就一天愁绪。谢家娇女，正笑倚栏干，欲拈丽句。访戴舟回，襟怀多半为倚阻。　　　　应被风姨相妒。任飘尽梨花，摧残柳絮。玉宇琼楼，珠窗银瓦，疑在广寒仙府。清香暗度，知庭阁梅开，寻时怕误。暖阁围炉，刚好持樽俎。

 

丑奴儿·望家书未至

困人天气日徘徊，慵扫蛾眉，懒插金钗。蕉叶为心卷未开。　　　　沉沉所事挂胸怀，划遍炉灰，倚遍廊回。盼煞音书雁不来。

 

贺新凉·戏贺佩妹合巹

吉日良时卜，镜台前丽娥妆就，早辞金屋。恰是银河将七夕，一夜桥成乌鹊。引凤曲双和玉竹。屈指倚栏翘望处，计官衙今日花生烛。遥把那，三多祝。　　　　蓝桥玉杵缘圆足。人争道郎才女貌，天生嘉淑。却扇筵开娇欲并，暗里偷回羞目。佐合巹更饶芳卮，添个吟诗仙伴侣，谱新声因满芙蓉牍。初学画，双眉绿。

 

念奴娇·寄闺珵妹

最无聊赖，是重裘叠幕，严寒时候。观腊吹葭都过了，佳节良时辜负。梅绽红葩，雪飞白絮，景物还依旧。年年今日，围炉同把酒樽。　　　　而今两地分飞，几重云隔？往事愁回首。最是相思拦不住，又见岁华驰骤。别绪万丝，离情万缕，寸纸应难剖。何时归省，窗前相将携手。


 

望海潮·送陈彦安、孙多琨二姊回国

惜别多思，伤时有泪，内绌外侮交讧。世局堪惊，前车可惧，同胞何事懵懵？感此独心忡。羡中流先我，破浪乘风。半月比肩，一时分手叹匆匆。
从今劳燕西东，算此行归国，立起疲癃。智欲萌芽，权犹未复，期君力挽颓风，化痼学应隆。仗粲花莲舌，启瞶振聋。唤起大千姊妹，一听五更钟!

 

意难忘

幽恨无涯，听归鸿阵阵，和那栖鸦；炉烟销馝馞，箔影斗尖叉。花作槛，柳排衙，风景足矜夸。畅好是栏干倚处，月满窗纱。　　　　豪情欲继乘槎，向广寒宫里，听谱红牙。须将双眼拭，俯看万人家。攀桂树，玩云霞，臼杵玉无瑕。乞嫦娥分侬丹药，长驻年华。

 

满江红·题郑叔进名沅孤帆细雨下潇湘图，调寄满江红

尺幅丹青，藏多少辛酸痛泪？想那时廉纤细雨，魂销帆驶。画荻欢成永叔业，导舆不获崔邠侍。恸慈晖一去见无从，伤心始。　　　　课儿声，长已矣！思亲泪，何时止？賸潇湘诗句，兰闺遗志。纵有虎头灵妙笔，难传仁杰缠绵思。盼何时懿像画甘泉，荣青史。

 

东风第一枝·雪珠

冻雾初含，寒风乍起，时光一霎都变。池塘鹤梦皆迷，闺阁蝦帘不卷。巡檐乱落，似粒粒明珠抛散。笑幻奇手掷麻姑，故弄眼光疑眩。　　　　敲冰屑儿童嬉检，拖雨線天公愁绾。堆成玉海银涛，莫觅红楼翠馆。千盘万椟，堪买否韶华重转？尽围炉闲理诗牌，瘦了梅花人面。

 

喝火令·题魏春皆看剑图小照

带月松常健，临窗卷屡翻，吴钩如雪逼人寒。想见摩挲三五，起舞白云抟。　　　　短夹豪挫地，长歌笑划天，王蕴知己托龙泉。似此襟怀，似此襟怀难；似此高风雅韵，幸有画能传。

 

满江红·中秋夕无月，屈指三年。今年喜见之，不可无词以记，赋成此解。

客里中秋，大好是庭前月色。想此夕平分秋景，桂香催发，斗酒休辞花下醉，双螯喜向樽前列。算蟾光难得似今宵，清辉澈。　　　　移篱菊，芬芳接。歌《水调》，唾壶缺。问楼头谁倚？玉箫吹彻。风味休人能领略？襟怀自许同圆洁。把幽情暗自向嫦娥，从容说。

 

深院月·中秋初月皎洁，喜成前调。俄为云掩，戏填此解。

凭伫月，坐披风，沉香初焚小语喁。底事嫦娥羞掩态？倩云深闭广寒宫。

 

南浦月·前题

喜得蟾光，长天今夜清如水。许多心事，欲诉珠帘底。　　　　才见窥窗，何事匆匆避？聊缘因是：怕看周影，勾起离人思。

 

忆萝月·前题

桂香初揽，袖角清芬染。何故寒簧梳洗嬾？才得奁开重掩。　　　　多事却笑云痴，不肯现出常仪。定教十分圆了，绿窗方许人窥。

 

临江仙·题秋灯课诗图

懿范当年传画荻，辛勤慈母兼师。丸熊篝火课儿时，三迁媲孟氏，折嵏授羲之。　　　　佳句不辞千遍读，秋宵真个宜诗。讲帏已邈悔生迟，宣文遗誌在，盥手仰仪徽。

 

踏莎行·陶萩

对影喃喃，书空咄咄，非关病酒与伤别。愁城一座筑心头，此情没个人堪说。　　　　志量徒雄，生机太窄，襟怀枉自多豪侠。拟将厄运问天公，蛾眉遭忌同词客！

 

满江红

肮脏尘寰，问几个男儿英哲？算只有蛾眉队里，时闻杰出。良玉勋名襟上泪，云英事业心头血。醉摩挲长剑作龙吟，声悲咽。　　　　自由香，常思爇。家国恨，何时雪？劝吾侪今日，各宜努力。振拔须思安种类，繁华莫但夸衣玦。算弓鞋三寸太无为，宜改革。

 

昭君怨

恨煞回天无力,只学子规啼血,愁恨感千端,拍危栏。　　　　枉把栏干拍遍,难诉一腔幽怨.残雨声声,不堪听!

 

临江仙　　陶萩子夫人邀集陶然亭话别。紫英盟姊作擘窼书一联以志别绪。驹隙光阴，聚无一载；风流云散，天各一方。不禁黯然，于焉有感，时余游日留学，紫英又欲南归。

把酒论文欢正好，同心况有同情。《阳关》一曲暗飞声，离愁随马足，别恨绕江亭。　　铁画银钩两行宇，歧言无限丁宁。相逢异日可能凭？河梁携手处，千里暮云横。

 

鹧鸪天

祖国沉沦感不禁，闲来海外觅知音。金瓯已缺总须补，为国牺牲敢惜身。　　嗟险阻，叹飘零，关山万里作雄行。休言女子非英物，夜夜龙泉壁上鸣！

 

如此江山

萧斋谢女吟《愁赋》，潇潇滴檐剩雨。知已难逢，年光似瞬，双鬓飘零如许。愁情怕诉，算日暮穷途，此身独苦。世界凄凉，可怜生个凄凉女。　　　　曰归也归何处？猛回头，祖国鼾眠如故。外侮侵陵，内容腐败，没个英雄作主。天乎太瞽！看如此江山，忍归胡虏？豆剖瓜分，都为吾故土。

 

沁园春·《和鸾集》题词

一卷瑶章，看向窗前，凝芬齿牙。羡联吟才敏，齐驱道韫。唱随福大，得傍秦嘉。好句同搜，奇文偕赏，侥幸如卿洵足夸。有多少，遇王郎天壤，辜负才华。　　　　词佳彩笔生花，恍似见，披笺对碧纱。笑唾残绒缕，闲评花柳。拈来古调，细谱琵琶。写韵楼空，掌书仙去，莫是昙花坠劫耶？生修得，此龙孙挺秀，兰玉森芽。

 

 
 
 

 


题潇湘馆集　二章

一
闻道才华众不如，蛾眉饱读五车书。家传醉草云烟富，吟入香兰绮思摅。
四壁牙签详亥豕，一门诗友尽璠玙。登龙喜遂瞻韩愿，何日重停问字车？

二
幼妇新词媿不如，佳篇重把手难除。千寻翠色供诗笔，一派湖山作画图。
博士声华苏氏锦，绛仙才调卫娘书。风流文采教占尽，羡煞胸多记事珠。


 

咏白梅

雪玉妆成千万枝，冰霜雅操最宜诗。花坛独步盈盈立，嫩萼含葩淡淡姿。
仙子白衣初谪降，佳人素袂最相思。孤山处士空唐突，未许门墙網粉施！

 

白梅

仙人缟袂倚重门，笑掷明珠幻絮魂。谈到罗浮忘色相，谪来尘世具灵根。
洛妃玉骨风前影，倩女冰姿月下痕，独立自怜标格异，肯因容易便承恩？

 

寄珵妹

年年常是感离居，两地相思托鲤鱼。今日新愁因共晓，昔时旧恙近何如？
小窗蛩语伤时暮，别院鸡声破梦初：惆帐寸怀言不尽，几回涕泪湿衣裾！

 

秋雨

西窗剪烛话巴池，云黑应催工部诗。恨入高楼人别后，寒侵斗帐梦回时。
菊花雾重秋容淡，桐叶声残夜漏迟。最是淋铃闻不得，谢娘减尽旧腰肢！

 

送别

杨柳枝头飞絮稠，那堪分袂此高楼！阑干十二云如叠，程路三千水自流。
未免有情烟树黯，相留无计落花愁。送君南浦销魂处，一夜东风促客舟。

 

见月

愁见帘头月影圆，思亲空剩泪潺湲。衔泥有愿誓填海，炼石无才莫补天。
湘水燕云萦旧鹿，碧山红树噪新蝉，十分调怅三分恨，往事思量只自怜。

 

月

一轮蟾魄净娟娟，万里长空观晶奁。照地疑霜珠结露，浸楼似水玉含烟。
有人饮酒迎杯问，何处吹箫倚槛传？二十四桥帘尽卷，清宵好影正团圆。

 

送 别

深闺聚散太匆匆，无限襟怀此夜同。岁月尽教愁里度，妆梳半为病中慵。
懜「忄“腾”去“月”」蕉叶卷新雨，飘泊杨枝怨晚风。阶下胭脂花数树，一时都作可怜红。

 

旧游重过不胜今昔之感口号

去年曾此踏青来，联袂堤边印碧苔。并语却怜花样异，同心正好别情催。
题愁壁上诗犹昔，留约闺中人未回。独自沉吟欲求友。林间愧乏左芬才。

 

旧游重过不胜今昔之感

旧时景物旧时楼，今日重来宿雨收。小庭花草犹如是，故国亲朋好在不？
南地音书频阻隔，东方烽火几时休？不堪登望苍茫里，一度凭栏一度愁！

 

梧叶

梧叶宵来拂画栏，西风已觉袷衣单。十分惆怅灯无语，一味相思梦亦叹。
白雁声中秋思满，黄花篱畔暮愁宽。却怜镜里容颜减，尚为吟诗坐漏残。

 

寄珵妹

锦鳞杳杳雁沉沉，无限愁怀独拥衾。闺内惟余灯作伴，帘前幸有月知心。
数声落叶鸣空砌，一点无聊托素琴。输与花枝称姊妹，不堪遥听暮江砧。

 

重过女伴芷香居　时芷香已作古人矣

回首妆台遗响沉，旧游景物怕重寻。人何曾在帘犹挂？花正开时草尚深。
素烛双添今昔感，东风一片别离心。栏干敲遍纱窗下，鹦鹉无言泪满襟。

 

赠琴文伯母

萍踪聚首亦前缘，一见蒙垂格外怜。谊合芝兰同气味，情深萧艾结忘年。
欢言正好匆匆别，愁绪无聊黯黯传。一纸乘风凭雁足，相思无际海无边。

 

有怀　游日本时作

日月无光天地昏，沉沉女界有谁援？钗环典质浮沧海，骨肉分离出玉门。
放足湔除千载毒，热心唤起百花魂。可怜一幅鲛绡帕，半是血痕半泪痕！

 

日人石井君索和即用原韵

漫云女子不英雄，万里乘风独向东。诗思一帆海空阔，梦魂三岛月玲珑。
铜驼已陷悲回首，汗马终惭未有功。如许伤心家国恨，那堪客里度春风？

 

题乐天词丈春郊试马图　 有序二章
甲辰南归，适见南海乐天词丈有春郊试马图之咏，一时和作如林，无美不备；自忘谫陋谨和二律，兴之所至，未能步原韵也。

一
白堤苏柳绿丝丝，正是词坛纵马时。三月莺花千里梦，半林风月一囊诗。
元龙湖海增豪气，庾信关山寄远思。可向此君堂畔过，瓣香亲拜水仙祠。

二
长亭话别太怱忙，衫影鞭丝映夕阳。百战乾坤成感慨，十年脂粉剧苍茫。
楼头烟雨新诗句，风月情怀旧酒场。楚尾吴头渺何处，自携书剑去扶桑。

 

九日感赋

百结愁肠郁不开，此生惆怅异乡来。思亲堂上茱初插，忆妹窗前句乍裁。
对菊难逢元亮酒，登楼愧乏仲宣才。良时佳节成辜负，旧日欢场半是苔。

 

独对次《清明》韵

独对春光抱闷思，夕阳芳草断肠时。愁城十丈坚难破，清酒三杯醉不辞。
喜散奁资夸任侠，好吟词赋作书痴。浊流纵处身原洁，合把前生拟水芝。

 

乍别忆家

远隔慈帏会面难，分飞湘永雁行单。补天有术将谁倩？缩地无方使我叹。
拼却疏慵愁里度，那禁消瘦镜中看！帘前钩样昏黄月，料得深闺也倚栏。

 

清明怀友

节届清明有所思，东风容易踏青时。看完桃李春俱艳，吟到荼蘼兴未辞。
诗酒襟怀憎我独，牢骚情绪似君痴。年年乏伴徒呼负，几度临风忆季芝？

 

秋菊

篱下墙边处处栽，千枝喜向谢庭开。冷吟秋色寻新句，醉酹寒香拨旧醅。
帘卷西风人比瘦，时迎北雁客初来。曾闻解组陶彭泽，圃露庭霜手自培。

 

秋雁

芦苇萧萧景象秋，鸣声争聚白蘋洲。频兴夜月骚人感，惯助河梁旅客愁。
传帛解怜苏武节，挥弦应忆洞庭游。空劳写尽西风怨，江外光阴肯少留?

 

春柳 四章

一
东风吹彻日初肥，几度曾经汁染衣？陌上烟轻莺并语，帘前香暖燕双飞。
先生园巷斜阳晚，处士楼台宿雨稀。一曲白门摇落恨，送人离别太依依。

二
珠帘画舫绿沙洲，笑对东风舞态柔。植去堪宜廉吏宅，移来刚傍美人楼。
欧阳堂外思前度，苏小门边忆旧游。陌上萋萋空怅望，征夫何处觅封侯？

三
近拂楼头远拂桥，隋堤风景未全销。龙池雨过烟笼幕，雀舫春浓锦作桡。
一曲竞歌樊素口，三眠学舞楚宫腰。江南江北愁如许，谁把蛾眉样细描？

四
和雨拖烟万缕丝，灵和惯妒舞腰肢。好将五斗师陶令，羞把双眉拟紫芝。
牵尽离情思妇泪，织成愁绪旅人思。永丰坊里多垂线，曾许承恩向禁墀。

 

秋日独坐

小坐临窗把卷哦，湘帘不卷静垂波。室因地僻知音少，人到无聊感慨多。
半壁绿苔蛩语响，一庭黄叶雨声和。剧怜北地秋风早，已觉凉侵翠袖罗。

 

红莲

洛妃乘醉下瑶台，手把红衣次第裁。应是绛云天上幻，莫疑玫瑰水中开。
仙人游戏曾栽火，处士豪情欲忆梅。夺得胭脂山一座，江南儿女棹歌来。

 

白莲

莫是仙娥坠玉珰，宵来幻出水云乡。朦胧池畔讶堆雪，淡泊风前有异香。
国色由来誇素面，佳人原不借浓妆。东皇为恐红尘涴，亲赐寒簧明月裳。

 

赠浯溪女士徐寄尘和原韵 二章

一
仙群飞下五云端，如此清才得接欢。盛誉妄加真愧煞，《阳春》欲和也知难。
英雄事业凭身造，天职宁容袖手观？廿纪风云争竞烈，唤回闺梦说平权。

二
客中何幸得逢君，互向窗前诉见闻。不栉何愁关进士，清新尤胜鲍参军。
欲从大地拯危局，先向同胞说爱群。今日舞台新世界，国民责任总应分。

 

赠女弟子徐小淑和韵

素笺一幅忽相遗，字字簪花见俊姿。丽句天生谢道韫，史才人目汉班姬。
愧无秦聂英雄骨，有负《阳春》绝妙辞。我欲期君为女杰，莫抛心力苦吟诗。


 

病起谢徐寄尘小淑姊妹

朋友天涯胜兄弟，多君姊妹更深情。知音契洽心先慰，身世飘零感又生。
劝药每劳亲执盏，加餐常代我调羹。病中忘却身为客，相对芝兰味自清。

 

迟春偕寄尘联句

二月春迟柳未芽，(璿)东风何苦感韶华? 轻绵乍卸寒犹怯，(寄)好景希逢愿转奢。
恍似女权初过渡，(璿)既耽天职忍参差? 青皇底事无凭准？(寄) 几度思将羯鼓挝。(璿)

 

愤时叠前韵 二章

一
文明种子已萌芽，好振精神爱岁华。奴隶心肠男子愤，英雄资格女儿奢。
剧怜今世文才擅，莫使他年志愿差。呼啸登高悲祖国，《渔阳》金石鼓三挝。

二
一线光明放异芽，欲同青帝斗春华。填胸块垒消杯酒，爱国精神成侈奢。
虎视列强争脔食，鹏飞大地与心差。当年红玉真英杰，破虏亲将战鼓挝。

 

赠小淑三叠韵

中山琼树长新芽，绣榻初停徐月华。廿纪风云多变幻，一生事业绝豪奢。
女儿花发文明好，奴隶根除旧习差。有志由来终必达，雄飞快整御风挝。


 

题郭桐白宗熙《湘上题襟集》即用集中杜公亭韵二章

一
江南又见贺方回，遮莫樽前击钵催。《子夜》豪歌琼树腻，卯桥风月鸟声哀。
由来名士耽诗酒，从古江山助逸才。领略梅花与岩翠，暗香浓绿笔端来。

二
贾傅祠前载酒回，新声才赋管弦催。二分明月珠帘卷，十丈劳尘画角哀。
绣虎漫抛词客力，闻鸡好奋济川才。他年书勒燕然石，应有风云绕笔来。

 

感怀

莽莽神州叹陆沉，救时无计愧偷生。抟沙有愿兴亡楚，博浪无椎击暴秦。
国破方知人种贱，义高不碍客囊贫。经营恨未酬同志，把剑悲歌涕泪横。

 

感时

一
忍把光阴付逝波，这般身世奈愁何？楚囚相对无聊极，樽酒悲歌泪涕多。
祖国河山频入梦，中原名士孰挥戈？雄心壮志销难尽，惹得旁人笑热魔。

二
炼石无方乞女娲，白驹过隙感韶华。瓜分惨祸依眉睫，呼告徒劳费齿牙。
祖国陆沉人有责，天涯飘泊我无家。一腔热血愁回首，肠断难为五月花。


 

柬某君三章

一
飘泊天涯无限感，有生如此复何欢？伤心铁铸九州错，棘手棋争一着难。
大好江山供醉梦，催人岁月易温寒。陆沉危局凭谁挽？莫向东风倚断栏。

二
危局如斯百感生，论交抚案泪纵横。苍天有意磨英骨，青眼何人识使君？
叹息风云多变幻，存亡家国总关情。英雄身世飘零惯，惆帐龙泉夜夜鸣。

三
河山触目尽生哀，太息神州几霸才！牧马久惊侵禹域，蛰龙无术起风雷。
头颅肯使闲中老？祖国宁甘劫后灰？无限伤心家国恨，长歌慷慨莫徘徊。

 

赠盟姊吴芝瑛

曾因同调访天涯，知己相逢乐自偕。不结死生盟总泛，和吹埙竾韵应佳。
芝兰气味心心印，金石襟怀默默谐。文字之交管鲍谊，愿今相爱莫相乖。

 

申江题壁

一轮航海又南归，小住吴淞愿竟违。马足车尘知己少，繁弦急管正声稀；
几曾涕泪伤时局？但逐豪华斗舞衣；满眼俗氛忧未已，江河日下世情非。

 

重上京华申江题壁

又是三千里外程，望云回首倍关情。高堂有母发垂白，同调无人眼不青！
懊恼襟怀偏泥酒，支离情绪怕闻莺。疎枝和月都消瘦，一枕凄凉梦不成。

 

自题小照　男装

俨然在望此何人？侠骨前生悔寄身。过世形骸原是幻，未来景界却疑真。
相逢恨晚情应集，仰屋嗟时气益振。他日见余旧时友，为言今已扫浮尘。

 

寄友书题后

分离未见日相思，何事鱼鳞雁羽迟? 慰我好凭三寸管，寄君惟有七言诗。
风霜异国身无恙，花月侨乡乐可知。引领尺书从速降，还将时局诉毛锥。

 

黄海舟中日人索句并见日俄战争地图

万里乘云去复来，只身东海挟春雷。忍看图画移颜色，肯使江山付劫灰。
浊酒不销忧国泪，救时应仗出群才。拼将十万头颅血，须把乾坤力挽回。

 

秋来

一
秋来何处最凄迷，回首都门夕照低。旧事已成蝴蝶梦，新愁都付鹧鸪啼。
欲将星替谁怜月，却怨云痴不忆泥。为问离情长几许，水流呜咽到耶溪。

二
酒滴灰寒绮梦迷，可怜吟望翠眉低。贫家作妇轻离别，外舍依人强笑啼。
篱菊分愁偎只影，海棠和泪涴香泥。来时曾照婵娟态，只有门前罨画溪。

 

惆怅词

生成薄幸奈何天，一度思量一惘然。才子偏悭偕老福，美人工唱想夫怜。
花含别泪啼朝露，柳织离愁绾暮烟。半掐情痕浑褪净，余根触绪尚缠绵。

江烟漠漠雨霏霏，料峭轻寒袭绣帏。晓镜频弹铅水泪，晚妆应换袷罗衣。
折余杨柳情难系，采罢蘼芜郎不归。珍重九鸾钗一股，玉珰缄札倍依依。

 

初寄

将缣比素故输新，薄命休教怨不辰。喉哽万言声掩抑，眼噙一把泪酸辛。
流光似水颜难驻，绮梦如尘忆未真。曾是为郎憔悴尽，年来无复旧丰神。

 

再寄

一
道是多愁善病身，「“竭”，“立”换“去”」来慰问怕相亲。得无妾面羞郎面，将谓新人胜故人。
雪里芭蕉空幻想，风中柳絮片时因。浮生聚散寻常事，何必情痴苦认真。

二
人破哀丝恐进弦，衔愁欲问奈何天。襟冰渐觉秋如水，衾铁空成夜似年。
毕竟生离优死别，况兼青鬓未华颠。劝卿幽怨权抛却，不羡鸳鸯且学仙。

 

叠前韵戏寄尘

种梅须去旧根芽，移向新春竞物华。霜雪当年容质傲，文明今日望苞奢。
信风屏却羞依赖，花果营培莫弱差。若再偷闲弃天职，安排娇骨用鞭挝。

 

赠郑夫人松筠

曾同霜雪斗枝芽，松柏经冬色更华。马援据鞍犹矍铄，伏生传史厌繁奢。
飞来仙鹤欣无恙，移得灵芝愿不差。未免雄心输老骥，吟诗闲把唾壶挝。

 

丁未二月四日，偕寄尘泛舟西湖，复登凤凰山绝顶望江。相传此山南宋嫔妃葬地，也口占志感。

怀古伤今一黯然，东南天险好山川。武陵城郭围山势，罗刹湖声咽暮烟。
啸傲不妨容我辈，相看何处有林泉。白杨荒冢同凭吊，儿女英雄尽可怜。

 

送怀示吴夫人
一
恨海茫茫堕此身，愁根铲尽又抽新。鸾飘凤泊离难合，絮果兰因幻未真。
独活幸同无患子，再生莫作有情人。素心惟有君知我，灯下相携话苦辛。

二
寂寞莺花冷艳浮，模糊风月印绸缪。言愁使我欲愁绝，相见争如不见休。
但保续添长命缕，何妨虚拥合欢裯。人前强制伤心泪，暗惜年华似水流。

 

忏愁

历劫愁根忏未完，《楞严》一卷洗心看。解情便受多情累，悔过其如补过难。
色界柔乡留缺陷，爱河恨海起波澜。明知夙约成虚设，争奈愁衷不自宽。

 

效山谷体

唐衢恸哭谁知己，宋玉悲秋独损神。茗「“怨”，“心”换“皿”」药炉消白昼，鬓丝禅榻负青春。
已知庸福应无分，不信忧时别有人。寄语诸君宜好在，休将志业让儒巾。

 

重九前三日书怀

一
秋山妆黛水文波，猎猎惊风飐薜萝。芳草也如人意懒，斜阳无那客愁多。
茫茫对此新亭泪，黯黯销魂敕勒歌。沧海横流行且遍，辟兵何处觅岩阿。

二
白袷清秋怯晓寒，西风弗贷客衣单。杞忧有泪悲全局，草具无心恋素餐。
敢觊德功三不朽，自怜身世两俱难。居今士燮惟祈死，独立苍茫发浩叹。


 

重九风雨至耳棘心芒枯坐无聊孤吟写愁

为甚秋阴不放晴，百端交集莽难平。未能免俗恩成怨，无以为家我负卿。
回首可怜分袂日，痴心犹恋结褵情。人生如有伤怀事，怕听酸风苦雨声。

 

书《汉高帝纪》后

应运真人起草茅，布衣旋换赭黄袍。九天阊阖开宫殿，万古云霄一羽毛。
燕雀安知鸿鹄志，鹰「“颤”，“页”换“鸟”」不若凤鸾高。帝王气象由来异，智勇功名未足豪。

 

大雅一篇贻某君

大雅飘然思不群，鸡虫蛮触任纷纷。腹中空洞容卿辈，天下英雄惟使君。
海市蜃楼消幻气，云台麟阁策华勋。规抚成就非无本，广狭都由一念分。

 

漫兴

一
桓伊棖触怕闻歌，绰有情深唤奈何。人是伤心怀抱别，生离太瘦病愁多。
斜阳黯黯偎孤影，秋水娟娟感逝波。拥鼻微吟还独笑，狂奴故态未消磨。

二
忧来苍莽思无端，偪侧宁知宇宙宽。傲骨天成仍肮脏，谋生计拙愧寒酸。
儒冠误我嗟何及，旅食依人事本难。颇欲迳寻赤松子，相随辟谷扫仙台。


 

集杜句

一
行酒赋诗殊未央，诗成吟咏转凄凉。王侯宅第皆新主，金谷铜驼非故乡。
仍唱夷歌饮都市，初闻涕泪满衣裳。焉知饿死填沟壑，自觉狂夫老更狂。

二
忽惊屋里琴书冷，不见江湖行路难。海内风尘诸弟隔，百年粗粝腐儒餐。
当时得意况深眷，老去悲秋强自宽。回首可怜歌舞地，愁看北直是长安。

三
正思戎马泪沾巾，莫厌伤多酒入唇。万里悲秋常作客，一官羁绊实藏身。
指挥能事回天地，但觉高歌有鬼神。纵饮久拼人共弃，柴门深锁闭松筠。

 

黄海舟中感怀

一
片帆破浪涉沧溟，回首河山一发青。四壁波涛旋大地，一天星斗拱黄庭。
千年劫烬灰全死，十载淘余水尚腥。海外神山渺何处，天涯涕泪一身零。

二
闻道当年鏖战地，只今犹带血痕流。驱驰戎马中原梦，破碎河山故国羞。
领海无权悲索寞，磨刀有日快恩仇。天风吹面泠然过，十万烟云眼底收。

 

赠京师卫生女学医院寥太夫人

女中今又见卢和，救世心真一片婆。广为后生开觉路，常闻脱手起沉疴。
杏林春好颜常驻，兰室尘无梦屡过。灵药刀圭应赠我，炉杯擎出治人多。


失 题(存疑)

大好时光一刹过，雄心未遂恨如何？投鞭沧海横流断，倚剑重霄对月磨。
函谷无泥累铁马，洛阳有泪泣铜驼。粉身碎骨寻常事，但愿牺牲保国家。

 

 

对酒

不惜千金买宝刀，貂裘换酒也堪豪。一腔热血勤珍重，洒去犹能化碧涛。

 

赤壁怀古

潼潼水势向江东，此地曾闻用火攻。怪道侬来凭吊日，岸花焦灼尚余红。

 

去常德舟中感赋

一出江城百感生，论交谁可并汪伦？多情不若堤边柳，犹是依依远送人。

 

分韵赋八首

之一·柳

独向东风舞楚腰，为谁颦恨为谁娇？灞陵桥畔销魂处，临水傍堤万万条。

 

之二·梅

开遍江南品最高，数枝庾岭占花朝。清香犹有名人赏，不与夭桃一例娇。

 

之三·玫瑰

闻道江南种玉堂，折来和露斗新妆。却疑桃李夸三色，得占春光第一香。

 

之四·秋海棠

栽植恩深雨露同，一丛浅淡一丛浓。平生不借春光力，几度开来斗晚风？

 

之五·杜鹃花

杜鹃花发杜鹃啼，似血如朱一抹齐。应是留春留不住，夜深风露也含凄！

 

之六·芍药

开遍嫣红白雪枝，销魂底事唤将离？年来景色浑消瘦，减却腰间金带围。

 

之七·桃花

艳色穠芳夹岸栽，苧萝溪下水潆洄。料因王母瑶池谪，独向深闺士女开。

 

之八·兰花

九畹齐栽品独优，最宜簪助美人头。一从夫子临轩顾，羞伍凡葩斗艳俦。

 

残菊

岭梅开候晓风寒，几度添衣怕倚栏。残菊由能傲霜学，休将白眼向人看。

 

咏燕

飞向花间两翅翔，燕儿何用苦奔忙？谢王不是无茅屋，偏处卢家玳瑁梁！

 

春寒

料峭春寒懒启窗，重帘犹是冷难降。临风只有呢喃燕，花外分飞小语双。

 

黄金台怀古

蓟州城筑燕王台，招士以财亦可哀！多少贤才成底事，黄金便可广招徕？

 

踏青记事四章

之一

女邻寄到踏青书，来日晴明定不虚。妆物隔宵齐打点，风头鞋子绣罗襦。

之二

曲径珊珊芳草茸，相携同过小桥东。一湾流水无情甚，不送愁红送落红！

之三

柳阴深处啭黄鹂，芳草萋萋绿满堤。笑指谁家楼阁好？珠帘斜卷海棠枝。

之四

西邻也为踏青来，携手花间笑语才：“昨日卿经贾傅宅，今朝侬上定王台。

 

登宜月楼

住久由来浑是家，异乡容我傲烟霞。数声短笛临风晚，露湿夭桃月影斜。

 

春日偶占

春色依依映碧纱，窗前重发旧时花。燕儿去后无消息，寂寞当年王谢家。

 

读书口占

东风吹绿上阶除，花院萧疏夜月虚。侬亦痴心成脉望，画楼长蠹等身书。

 

杂兴二章

之一

瓶插名花架插书，数竿修竹碧窗虚。晴明天气吟诗地，畅好娥眉作隐居。

之二

羞写平原《乞米》书，月明如镜夜窗虚。为栽松菊开三径，门对西湖此地居。

 

《芝龛记》题后八章　　董寅伯之王父所作传奇

之一

今古争传女状头，红颜谁说不封侯？马家妇共沈家女，曾有威名振九州。

之二

支撑乾坤女土司，将军才调绝尘姿。靴刀帕首桃花马，不愧名称娘子军。

之三

莫重男儿薄女儿，平台诗句赐娥眉。吾侪得此添生色，始信英雄亦有雌。

之四

百万军中救父回，千群胡马一时灰。而今浙水名犹在，想见将军昔日才。

之五

谪来尘世耻为男，翠鬓荷戈上将坛。忠孝而今归女子，千秋羞说左宁南。

之六

忠孝声名播帝都，将军报国有良姝。可怜不倩丹青笔，绘出娉婷两女图。

之七

结束戎装貌出奇，个人如玉锦驼骑。同心两女肩朝事，多少男儿首自低。

之八

肉食朝臣尽素餐，精忠报国赖红颜。壮哉奇女谈军事，鼎足当年花木兰。

 

季芝姊以诗相慰次韵答之二章

之一

云笺一纸忽还飞，相慰空劳尖笔挥。已拼此身填恨海，愁城何日破重围？

之二

连床夜雨思当日，回首谁怜异昔时？炼石空劳天不补，江南红豆子离离。

 

重阳志感

容易东篱菊绽黄，却教风雨误重阳。无端身世茫茫感，独上高楼一举觞。

 

月夜怀故人

料峭霜风夜气寒，深闺珍重絮衣单。伯牙焦尾音何渺？浩月团圆不忍看。

 

杞人忧

幽燕烽火几时收，闻道中洋战未休。漆室空怀忧国恨，难将巾帼易兜鍪。

 

杂咏二章

之一

钱塘江上几回潮？作客年华鬓渐凋！争似明妃悲出塞，尚留青冢向南朝。

之二

随珠弹雀总辛酸，蜮箭伺人感百端。飞絮漫天春去也，起来无力倚阑干。

 

秋日感别二章

之一

昨宵犹是在亲前，今日相思隔楚天。独上曝衣楼上望，一回弹指一潸然。

之二

已是秋来无限愁，那禁秋里送离舟？欲将满眼汪洋泪，并入湘江一处流。

 

春暮

楝花风信乱吹衣，小倚危栏对晚晖。燕子不来春已暮，桃花柳絮逐翻飞。

 

望乡

白云斜挂蔚蓝天，独自登临一怅然。欲望家乡何处似，乱峰深里翠如烟。

 

风雨口号

多病休登花外楼，一番风雨一番愁。衔泥燕子多情甚，小语依依傍玉钩。

 

喜雨漫赋

渊龙酣睡谁驱起？飞向青天作怒波。四野农民皆额首，名亭直欲继东坡。

 

题松鹤图 四章

一
角巾羽扇旧谈兵，笑赋《归来》薄宦情。天与荣名兼寿考，吟松饲鹤寄平生。

二
小坐焚香看鹤嬉，山林幸有谪仙司。勋名浪说凌烟阁，争似商山歌《采芝》？

三
传家清德有遗经，薰沐披图仰典型。自恨生来太迟暮，不曾亲拜少微星。

四
清福如公古亦稀，遗图犹见静中机。黄巾劫火神呵护，夜夜灵光逐电飞。

 

菊

铁骨霜姿有傲衷，不逢彭泽志徒雄。夭桃枉自多含妒，争奈黄花耐晚风？

 

剪春罗

二月春风机杼劳，嫣红染就不胜娇。而今花样多翻覆，劝尔留心下剪刀。

 

惜鸾

鹦鹉身材何渺小？常因巧语主人欢。槛鸾谁解怜文彩？长自临风惜羽翰。
 
 秋瑾诗词集（下） 
 
2006-08-07　20:40:31 
 
大中小 
 
上陈先生梅生索书室联
 
如雷久耳右军名，问字愁难列讲庭。欲乞一联绮丽笔，闺中曾读《养鹅经》。
 

 
寄季芝 三章

一
肠断魂销子野歌，知心钟子隔山河。年来自笑无他事，缠绕愁魔更病魔。

二
金兰义气薄云天，一别迢迢又数年。欲见恨无怀梦草，空劳肠断衍波笺。

三
相思不见独伤神，无限襟怀托锦鳞。为问粤东吴季子，千金一诺等行人。
 

 
赠曾筱石 四章

一
一代雕虫出谢家，天教宋玉住章华。秋风卷尽湖云满，桂籁留馨开细花。

二
曲屏徙倚见珠衣，离合神光花际飞。石竹碍帘苔印涩，赤箫携手并斜晖。

三
挂席南来楚水清，遥闻奇论称簪缨。莲裳何幸逢文苑，广乐流声下凤城。

四
海气苍茫刁斗多，微闻绣幕动吴歌。绿蛾蹙损因家国，系表名流竟若何？
 

 
临行留别寄尘小淑 五章

一
临行赠我有新诗，更为君家进一辞。不唱阳关非忍者，实因无益漫含悲。

二
莽莽河山破碎时，天涯回首岂堪思？填胸万斛汪洋泪，不到伤心总不垂。

三
此别深愁再见难，临歧握手嘱加餐。从今莫把罗衣浣，留取行行别泪看!

四
惺惺相惜二心知，得一知音死不辞。欲为同胞添臂助，只言良友莫言师。

五
珍重香闺莫大痴，留君小影慰君思。不为无定河边骨，吹聚萍踪总有时。
 

 
赠徐小淑 二章

一
况复平生富感情？《骊歌》唱彻不堪闻。重来敢爽临歧约？此别愁心增为君！

二
此身拼为同胞死，壮志犹虚与愿违。但得有心能自奋，何愁他日不雄飞？
 

 
柬徐寄尘 二章

一
祖国沦亡已若斯，家庭苦恋太情痴。只愁转眼瓜分惨。百首空成花蕊词。

二
何人慷慨说同仇？谁识当年郭解流？时局如斯危已甚，闺装愿尔换吴钩。
 

 
梅 十章

一
本是瑶台第一枝，谪来尘世具芳姿。如何不遇林和靖? 飘泊天涯更水涯。

二
桃姨杏妹嫁东风，玉砌珠栏晓日笼。可怜憔悴罗浮客，独立零霜利雨中。

三
举世竞言红紫好，缟农素袂岂相宜? 天涯沦落无人惜，憔悴欺霜傲雪姿。

四
欲凭粉笔写风神，侠骨棱棱画不真。未见师雄来月下，如何却现女郎身?

五
难凭健步一枝安，宋相端严见亦难。调怅夜深风露冷，有谁同倚碧栏干?

六
东阁当年盛旧游，休言清福几生修。自怜风骨难谐俗，到处逢迎百不售。

七
漫劳江北忆江南，淡泊由来分己甘。吟得百花头上句，又同霜雪斗春馣。

八
回思何逊太风豪，每遇花时折柬招。留得琳瑯千万句，锦函双系碧丝縚。

九
一度相逢一度思，最多情处最情痴。孤山林下三千树，耐得寒霜是此枝。

十
冰姿不怕雪霜侵，羞傍琼楼傍古岑。标格原因独立好，肯教富贵负初心？
 

 
登吴山

老树扶疏夕照红，石台高耸近天风。茫茫灏气连江海，一半青山是越中。
 

 
阙题

黄河源溯浙江潮，卫我中华汉族豪。莫使满胡留片甲，轩辕神胄是天骄。
 

 
春寒看花

凭栏默默咒风姨：几度空劳裁护旗！才见萌芽两三叶，又教雪压要霜欺。
 

 
古意

金屋无人见泪痕，坠欢如梦黯消魂。秋风一夕捐纨扇，零落人间弃妇恩。
 

 
感事

足絷麒麟踬不前，匣中夜夜啸龙泉。天生材气非无意，震荡乾坤待转旋。
 

 
探骊歌

地岌天惊应一呼，斩蛟射虎徒区区。孥云试展屠龙手，血浴沧溟夺颔珠。
 

 
题徐寄尘淑姊妹诗稿

新诗读竟齿犹芬，大小徐名久已闻。今日骚坛逢劲敌，感甘百拜作降军。
 

 
柬蒋淑敏父四章（存疑）
一
莫道赔钱厌女胎，须知闺阁亦多才。他年亲老贫与苦，半子何妨依傍来。
二
木兰从军因父老，文姬续史接归来。一文一武皆卫国，谁云巾帼没英才。
三
女子平权当自强，岂能守株在闺房。精忠报国英雄事，一样持枪上战场。
四
志坚不怕杀身凶，何况灭敌建奇功。他日凯歌归故里，名标青史亦光荣。
 
 

 
 
 
 
秋声

梧树撼楼风，秋声何太苦？ 闲拈芳菊词，试把商音谱。
 
 
春暮口号

春从何处来？春向何处去？ 杜宇尽催归，问之无一语。
 
 
寄徐伯荪

十日九不出，无端一雨秋。 苍生纷痛哭，吾道例穷愁!
 
 
春草

草色满平芜，春风次第苏。吹嘘须着意，莫使感荣枯。
 
 
咏琴

手抱绿绮来，七弦发清响。但恐所好殊，不遇知音赏！
 
 
谢道韫

咏絮辞何敏，清才扫俗氛。可怜谢道韫，不嫁鲍参军。
 
 
水仙花

洛浦凌波女，临风倦眼开。瓣疑呈玉盏，根是谪瑶台。
嫩白应欺雪，清香不让梅。余生有花癖，对此日徘徊。
 
 
送别

杨柳中庭月，来宵只独看。分离从此始，相见定年难。
浦溆灯将烬，窗前泪未干。明朝挂帆去，谁伴倚栏干？
 
 
咏琴志感

泠泠七弦琴，所思在翠岑。成连奋逸响，中散叹销沉。
世俗惟趋利，人谁是赏音？若无子期耳，总负伯牙心。
 
 
思亲兼柬大兄  丙申作二章

一
一样帘前月，如何今朝愁？阑干深院静，花影夜庭幽。
看雁莺归思，题笺写早秋。闺中无解闾，谁伴数更筹。

二
久绕闺中步，徘徊意若何？敲棋徒自谱，得句索谁和？
坐月无青眼，临风惜翠蛾。却怜同调少，感此泪痕多。
 
 
轮船记事二章

一
四望浑无岸，洋洋信大观：舟疑飞鸟渡，山似毒龙蟠；
万派潮声迥，千峰云际攒。 茫茫烟水里，乡思入眉端。

二
水天同一色，突兀耸孤峦。望远胸襟畅，凭窗眼界宽。
银涛疑壁立，青海逼人寒。咫尺皇州近，休歌行路难。
 
 
寄家书

惆怅慈闱隔，于今三月余。发容应是旧，眠食近何如？
恨别常抚线，怀愁但寄书。秋来宜善保，珍摄晚凉初。
 
 
感事

竟有危巢燕，应怜故国驼！东侵忧未已，西望计如何？
儒士思投笔？闺人欲负戈。谁为济时彦？相与挽颓波。
 
 
书怀

廿载贫中过，青春太负公。消磨诗与酒，惆怅月兼风。
发短因愁白，颜凋借酒红。壮心殊未已，且莫憾途穷。
 
 
失 题

自别西湖后，匆匆又半年。南辕今北辙，东道复西躔。
膝下贻谋晚，堂前慰籍先。封侯真万里，快着祖生鞭。
 
 
长崎晓发口占

曙色推窗入，岚光扑面来。行行无限意，搔首一低徊。
我欲乘风去，天涯咫尺间。何当登帝阙，一叩九重关。
 
 
 
 

 

古风部分

 

吊屈原

楚怀本孱王，乃同聋与瞽。
谤多言难伸，虫生木自腐。
臣心一如豸，市语三成虎。
君何喜谄佞？忠直反遭忤。
伤哉九畹兰，下与群草伍。
临风自芳媚，又被薰莸妒。
太息屈子原，胡不生于鲁？


 

偶有所感用鱼玄机步光威裒三女子韵

妆台喜见仙才两，客路飘蓬月又三。
明镜萧疏青翼鬓，闲窗宽褪碧罗衫。
十联佳句抚膺折，一卷新诗信手衔。
道韫清芬怜作女，木兰豪侠未终男。
高吟《白雪》谁能继？欲步《阳春》我自慙。
小院伫闻莺睍睆，旧巢留待燕呢喃。
爱翻声谱常抛绣，为买图书每脱簪。
身后微名豹雾隐，眼前事业蜮沙含。
交游薄俗情都倦，世路辛酸味久谙。
绿螘拼将花下醉，《黄庭》闲向静中参。
不逄同调嗟何益？得遇知音死亦甘。
怅望故乡隔烟水，红牙休唱《忆江南》。

 

 

挽故人陈阕生女士

阕生年方二十一，遽作古人。回忆省垣聚首，风雨连床，曾几何时？谁怜一别，竟成梦幻。悲从中来，不胜哀惨!手挽一章，亦长歌代哭之意。魂兮有灵，慰予梦寐!


聚首湘垣君丱角，掌上珠擎藏绣阁。
喜音时按玉参差，好客每陈金凿落。
三生石上有前缘，相见相亲两意怜。
栏外同心佇皓月，阶前携手惜流年。
何期一旦分飞去，催妆各赋于归句。
遭际相同奈命何？一水盈盈不得语。
从此相思相见难，沙江潭水恨漫漫。
鱼书欲寄何由达？几度临风琴韵寒？
长颂锦屏春永好，忽传噩耗惊相报！
召回天上掌书仙，劈破人间比翼鸟。
驾鹤催归萼绿华，却教知已泣天涯。
素车白马难为继，斗酒只鸡徒自嗟。
伤心侬欲将天问，翘首呼天何太忍？
素悉卿家姊妹无，高堂能不添悲哽？
挽卿几度暗声吞，满纸淋漓尽泪痕！
无地可逢怀梦草，长歌聊以代招魂。

 

 

寄徐寄尘

不唱阳关曲，非因有故人。
柳条重绻缱，莺语太叮咛。
惜别阶前雨，分携水上萍。
飘蓬经已惯，感慨本纷纭。
忧国心先碎，合群力未曾。
空劳怜彼女，无奈系其亲。
万里还甘赴，孑身更莫论。
头颅原大好，志愿贵纵横。
权失当思复，时危敢顾身？
白狼须挂箭，青史不铭勋。
恩宗轻富贵，为国作牺牲。
只强同族势，岂是为浮名。

 


日本服部夫人属作日本海军凯歌

狡俄阴鸷大无信， 盟约未寒莽寻衅。
全球公理置不珍， 夺我陪都恣蹂躏。
当时「“行”中“韦”，下“言”」语至外交， 十年不觉祸以包。
经营未半机谋露， 转瞬松花起怒涛。
喋血瞋人侈虎视， 蚕食东方势未止。
明治天皇雄武姿， 独立精神寒鉴齿。
奋发神威不可当， 投袂扫穴殴贪狼。
将军爱国皆擐甲， 侠士闻风尽裹粮。
貔貅海上军容壮， 冒雪凌霜如挟纩。
一炬横飞敌舰摧， 精魂都向波中丧。
何物么么不自思， 怒车螳臂敢相持？
一歼再歼慑其魄， 五日堂堂三报捷。
捷报飞来大地欢， 从今世界庆安澜。
草木山河皆变色， 未许潜蛟侧目看。
仁乎壮哉赤十字！ 女子从军卫战士。
吁嗟一线义勇队， 唤起国魂强宗类。
掀天揭地气不磨， 吮血吞冰勿蹉跎。
几欲起舞乘风去， 拍手樽前唱凯歌。

 

 

日本铃木文学士宝刀歌

铃木学士东方杰，磊落襟怀肝胆裂。
一寸常萦爱国心，双臂能将万人敌。
平生意气凌云霄，文惊坐客翻波涛。
睥睨一世何慷慨？不握纤毫握宝刀。
宝刀如雪光如电，精铁熔成经百炼。
出匣铿然怒欲飞，夜深疑共蛟龙战。
入手风雷绕腕生， 眩睛射面色营营。
山中猛虎闻应遯，海上长鲸见亦惊。
君言出自安纲冶，于载成川造成者。
神物流传七百年，于今直等连城价。
昔闻我国名昆吾，叱咤军前建壮图。
摩挲肘后有吕氏，佩之须作王肱股。
古人之物余未见，未免今生有遗憾。
何幸获见此宝刀，顿使庸庸起壮胆。
万里乘风事壮遊，如君奇节谁与俦？
更欲为君进祝语：他年执此取封侯。


 

剑歌

若耶之水赤廑铁，铸出霜锋凛冰雪。
欧冶炉中造化工，应与世间凡剑别。
夜夜灵光射斗牛，英风豪气动诸侯。
也曾渴饮楼兰血，几度功铭上将楼。
何期一旦落君手？右手把剑左把酒。
酒酣耳热起舞时，夭矫如见龙蛇走。
肯因乞米向胡奴？谁识英雄困道途？
名刺怀中半磨灭，长歌居处食无鱼。
热肠古道宜多毁，英雄末路徒尔尔。
走遍天涯知者稀，手持长剑为知己。
归来寂寞闭重轩，灯下摩挲认血痕。
君不见孟尝门下三千客？弹铗由来解报恩！

 

 

红毛刀歌

一泓秋水净纤毫，远看不知光如刀。
直骇玉龙蟠匣内，待乘雷雨腾云霄。
传闻利器来红毛，大食日本羞同曹。
濡血便令骨节解，断头不俟锋刃交。
抽刀出鞘天为摇，日月星辰芒骤韬。
斫地一声海水立，露风三寸阴风号。
陆专犀象水截蛟，魍魉惊避魑魅逃。
遭斯刃者凡几辈？骷髅成群血涌涛。
刀头百万英雄泣，腕底乾坤杀劫操。
且来挂壁暂不用，夜夜鸣啸声疑鸮。
英灵渴欲饮战血，也如块磊需酒浇。
红毛红毛尔休骄，尔器诚利吾宁抛。
自强在人不在器，区区一刀焉足豪？


 

二月篇

二月江南草正肥，杂花生树乱莺飞。
朱颜渐惜垂垂老，绮陌空歌缓缓归。
归去来兮归未得，天孙惆怅银河隔。
几见红鸾照命宫，未容青鸟通消息。
消息沉沉乡闼封，庭花依旧笑春风。
青丝镜里朝成雪，玉筋灯前夜陨红。
红妆是否长如故，秋月春风等闲度。
蓬岛频回欲近舟，桃源莫认重来路。
路曲花迷别恨浓，情关谁启钥重重。
宠辞金屋三千队，梦觉巫山十二峰。
巫峰影事休追话，啼痕暗湿鲛绡帕。
雌凤将雏瘦可怜，惊鸳打鸭愁无那。
无那狂风杨落花，隔花人远抵天涯。
风怀陶写凭诗酒，幽怨分明托琵琶。
琵琶一曲伤心调，旧人痛哭新人笑。
棋局中心郁不平，车轮四角留难到。
到时纵换嫁时衣，愁后芳期百卉腓。
仙掌终虚承露望，芙蓉应悔拒霜非。
是非谁向先机悟，花谢花开总由数。
冯衍慵贻妇弟书，阿娇空买长门赋。

 

 

宝剑歌

炎帝世系伤中绝，芒芒国恨何时雪？
世无平权只强权，话到兴亡眦欲裂。
千金市得宝剑来，公理不恃恃赤铁。
死生一事付鸿毛，人生到此方英杰。
饥时欲啖仇人头，渴时欲饮匈奴血。
侠骨棱嶒傲九州，不信太刚刚则折。
血染斑斑已化碧，汉王诛暴由三尺。
五胡乱晋南北分，衣冠文弱难辞责。
君不见剑气棱棱贯斗牛？胸中了了旧恩仇？
锋芒未露已惊世，养晦京华几度秋。
一匣深藏不露锋，知音落落世难逢。
空山一夜惊风雨，跃跃沉吟欲化龙。
宝光闪闪惊四座，九天白日暗无色。
按剑相顾读史书，书中误国多奸贼。
中原忽化牧羊场，咄咄腥风吹禹域。
除却干将与莫邪，世界伊谁开暗黑。
斩尽妖魔百鬼藏，澄清天下本天职。
他年成败利钝不计较，但恃铁血主义报祖国。
 


 

泛东海歌

登天骑白龙，走山跨猛虎。
叱咤风云生，精神四飞舞。
大人处世当与神物游，顾彼豚犬诸儿安足伍！
不见项羽酣呼钜鹿战，刘秀雷震昆阳鼓。
年约二十余，而能兴汉楚。
杀人莫敢当，万世钦英武。
愧我年二七，于世尚无补。
空负时局忧，无策驱胡虏。
所幸在风尘，志气终不腐。
每闻鼓鼙声，心思辄震怒。
其奈势力孤，群才不为助。
因之泛东海，冀得壮士辅。


 

宝剑篇

宝剑复宝剑，羞将报私德。斩取国仇头，写入英雄传。

女辱咸自杀，男甘作顺民。斩马剑如售，云胡惜此身。

于将羞莫邪，顽钝保无恙。咄嗟雌伏俦，休冒英雄状。

神剑虽挂壁，锋芒世已惊。中夜发长啸，烈烈如枭鸣。


 

书吴烈土樾

昆仑一脉传骄子，二百余年汉声死。
低头异族胡衣冠，腥膻污人祖宗耻。
忽地西来送警钟，汉人聚哭昆仑东。
方知今日豚尾子，不是当年本汉风。
裂眦啮指争传檄，大叫同胞声激烈。
积耻从头速洗清，毋令黄胄终沦灭。
大江南北群相和，英雄争挽鲁阳戈。
庐梭文笔波兰血，拼把头颅换凯歌。
年年岁月驹驰隙，有汉光复总无策。
志士备呼东诲东，胡儿虎踞北京北。
名曰同胞意未同，徒劳流血叹无功。
隄防家贼计何酷？愤起英雄声皖中。
皖中志士名吴樾，百炼刚肠如火热。
报仇直以酬祖宗，杀贼计先除羽翼。
爆裂同拼歼贼臣，男儿爱国已忘身。
可怜懵懵天竟瞽，致使英雄志未伸。
电传噩耗风潮耸，同志相顾皆色动。
打破从前奴隶关，惊回大地繁华梦。
死殉同胞剩血痕，我令痛哭为招魂。
前仆后继人应在，如君不愧轩辕孙！


 

秋风曲

秋风起兮百草黄，秋风之性劲且刚。
能使群花皆缩首，助他秋菊傲秋霜。
秋菊枝枝本黄种，重楼叠瓣风云涌。
秋月如镜照江明，一派清波敢摇动？
昨夜风风雨雨秋，秋霜秋露尽含愁。
青青有叶畏摇落，胡鸟悲鸣绕树头。
自是秋来最萧瑟，汉塞唐关秋思发。
塞外秋高马正肥，将军怒索黄金甲。
金甲披来战胡狗，胡奴百万回头走。
将军大笑呼汉儿，痛饮黄龙自由酒。

 


宝刀歌

汉家宫阙斜阳里，五千余年古国死。
一睡沉沉数百年，大家不识做奴耻。
忆昔我祖名轩辕，发祥根据在昆仑。
辟地黄河及长江，大刀霍霍定中原。
痛哭梅山可奈何？帝城荆棘埋铜驼。
几番甲首京华望，亡国悲歌泪涕多。
北上联军八国众，把我江山又赠送。
白鬼西来做警钟，汉人惊破奴才梦。
主人赠我金错刀，我今得此心雄豪。
赤铁主义当今日，百万头颅等一毛。
沐日浴月百宝光，轻生七尺何昂藏？
誓将死里求生路，世界和平赖武装。
不观荆轲作秦客，图穷匕首见盈尺。
殿前一击虽不中，已夺专制魔王魄。
我欲只手援祖国，奴种流传遍禹域。
心死人人奈尔何？援笔作此《宝刀歌》。
宝刀之歌壮肝胆，死国灵魂唤起多。
宝刀侠骨孰与俦？平生了了旧恩仇。
莫嫌尺铁非英物，救国奇功赖尔收。
愿从兹以天地为炉、阴阳为炭兮，铁聚六洲。
铸造出千柄万柄宝刀兮，澄清神州。
上继我祖黄帝赫赫之威名兮，一洗数千数百年国史之奇羞！

 

赠蒋鹿珊先生言志且为他日成功之鸿爪也

画工须画云中龙，为人须为人中雄。
豪杰羞伍草木腐，怀抱豈与常人同？
久闻吾浙有蒋子，未见音容徒仰企。
何幸湖山获订交？高谈宏论惊人耳。
不惧仇人气焰高，频倾赤血救同胞。
诲人思涌粲花舌，化作钱塘十丈涛。
风潮奔腾复澎湃，保守急进本无派。
协力同心驱满奴，宗旨同时意气洽。
危局如斯敢惜身？愿将生命作牺牲。
可怜大好神明胄，忍把江山付别人！
事机一失应难再，时乎时乎不我待！
休教他人锁键牢，从此沉沦汉世界。
天下英才数使君，据鞍把剑气纵横。
好将十万头颅血，一洗腥膻祖国尘。
我欲为君进一箸，时机已熟君休虑。
成功最后十五分，拿破仑语殊足取。
霹雳一震阴霾开，光复祖业休徘徊。
他年独立旂飞处，我愿为君击柝来。
 
 

  
